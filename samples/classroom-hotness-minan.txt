06 教室裡的熱天
陳惠珠
聽老師講教育部為著欲予學生囡仔佇學校有閣較四序
的學習環境，教室欲安冷氣，這个逐班攏有冷氣的好消息
予阮心內足歡喜的。「敢有影？後擺熱人有冷氣通吹矣！」
「誠實的喔？佇教室嘛有冷氣通吹！」逐个人攏毋敢相信
這是正經的，嘛足期待彼工較緊到咧。
下學期開學了後，冷氣已經安起去矣，看著咧欲有冷
氣通吹，阮逐个攏喙笑目笑。無偌久，教室的冷氣欲試看
有啥物問題無，老師交代阮愛會記得加紮一領外套來學校，
若準講傷冷著愛疊外套才袂去寒著。雖罔冷氣無問題，毋
過著等天氣變熱才會用得使用。
清明連假天氣有加較燒熱，不而過教室冷氣使用規則
有講，佇高溫的月份，室內的溫度超過二十八度才會使得
開冷氣。
六月天火燒埔，真正會熱死人！教室裡有夠鬱熱，學
校規定分樓層開冷氣，避免全校仝一个時間啟動冷氣電力，
致使超出契約容量。謼！這阮毋知啦！教室內底活欲熱死，
人感覺誠齷齪，阮干焦想欲較緊吹著冷氣。上早是五樓九
點會當開冷氣，紲落來是四樓九點十分，才閣輪著阮三樓。
時間欲到矣！老師早就共冷氣卡佮遙控器攢好勢，九點二
十一下到，觱、觱兩聲若親像佇咧共阮喝講：「緊共我開開！」
緊！緊！緊！阮三步做一伐，毋免老師吩咐，逐个跤手攏
誠猛掠，隨徛起來關頭前門、後壁門、窗仔門，老師緊揤遙
控器共冷氣開開。無一觸仔久那來那涼，袂閣再頭昏昏腦
鈍鈍，規个人精神攏好起來，逐个攏歡頭喜面開始認真上
課囉！
猶毋過有當時仔阮老師踮教室煞袂得吹冷氣，啊都冷
氣卡獨獨一張爾爾，便若阮去別間教室上課，就會共冷氣
卡紮去，老師毋才無冷氣通吹。老師有夠可憐，佇遐爾仔
熱的教室內面改簿仔，定定看伊改甲大粒汗細粒汗，三不
五時提手巾仔咧拭汗。見擺阮欲排隊去別的所在上課，老
師攏會向望阮下課愛較緊轉來咧。老師，阮知影啦！下課
阮會緊轉來教室，共冷氣卡交予你，予你會得佮阮做伙吹
冷氣吹甲涼涼涼。